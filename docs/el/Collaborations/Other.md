# Άλλα δίκτυα

__Κοινωνικός Άτλαντας της Αθήνας__ 

Ο Κοινωνικός Άτλαντας της Αθήνας στοχεύει στην ανάδειξη σημαντικών δομών και διαδικασιών που συνιστούν τον κοινωνικό ιστό της πόλης και ορισμένων από τους πολλούς τρόπους με τους οποίους αυτές συνυφαίνονται με την καθημερινή και την ευρύτερη λειτουργία της, καθώς και με το κτισμένο περιβάλλον της. Η πλειονότητα των λημμάτων που περιλαμβάνει ο άτλαντας προέρχεται από πρόσφατες και παλαιότερες ερευνητικές δουλειές για την Αθήνα, οι οποίες έχουν παραγάγει δεδομένα και ερμηνείες που συχνά δεν είναι ευρέως γνωστά.

[περισσότερα](https://www.athenssocialatlas.gr/)
  
__Κοινωνικός Άτλαντας Θεσσαλονίκης__ 

Ο Κοινωνικός Άτλας Θεσσαλονίκης είναι μια δυναμική, πλουραλιστική και ελεύθερα προσβάσιμη διαδικτυακή πλατφόρμα με κείμενα, χάρτες και δεδομένα που συμβάλλουν στην κριτική κατανόηση, τη συστηματική οργάνωση και την παρουσίαση τεκμηριωμένου ερευνητικού υλικού για τη Θεσσαλονίκη. Έχει σκοπό τη συλλογή, ανάδειξη και δημοσιοποίηση θεμάτων που αφορούν τον αστικό χώρο και την ανθρωπογεωγραφία της Θεσσαλονίκης με έμφαση σε σύγχρονους μετασχηματισμούς πάνω στις ιστορικές τους τροχιές. Μοιράζεται την επιστημονική γνώση με το ευρύτερο κοινό, συνεισφέροντας στη διάχυση και τον εκδημοκρατισμό της γνώσης, ενώ, παράλληλα, πληροφορεί την πανεπιστημιακή και επιστημονική κοινότητα και τους φορείς χάραξης πολιτικών και λήψης αποφάσεων.

[περισσότερα](https://thessalonikisocialatlas.arch.auth.gr/)

__Διεθνές Δίκτυο Ατλάντων__

Οι Κοινωνικοί Άτλαντες Αθηνών και Θεσσαλονίκης αποτελούν ιδρυτικά μέλη του Διεθνούς Δικτύου Ατλάντων (Global Atlas Network), το οποίο στηρίζεται από τη Γαλλική Σχολή της Αθήνας. To δίκτυο αυτό αποτελεί μια πλατφόρμα συνεργασίας ανεξάρτητων έργων (Ατλάντων) για τη χαρτογράφηση και ανάλυση κοινωνικών δομών, διαδικασιών και πρακτικών σε διάφορες πόλεις σε όλο τον κόσμο. Αυτά τα έργα προέρχονται από πρωτοβουλίες που δεν είναι πανομοιότυπες και δεν επιδιώκουν να γίνουν. Η δικτύωσή τους είναι ένας τρόπος να ενώσουν τις δυνάμεις τους ώστε να γίνουν πιο ορατές οι προσπάθειες εντοπισμού, χαρτογράφησης και διερεύνησης χωρο-κοινωνικών διαστάσεων και διαδικασιών που μεταμορφώνουν τις σύγχρονες πόλεις. Φέρνοντας στο προσκήνιο και κάνοντας αυτές τις διαδικασίες πιο ορατές, τα ζητήματα και τα διακυβεύματα μπορούν πιο εύκολα να ενταχθούν στην πολιτική ατζέντα, σε τοπικό ή διεθνές επίπεδο.

[περισσότερα](https://www.atlasglobalnetwork.com/)

__Βραδιά Γεωγραφίας - Geonight__
Η Βραδιά της Γεωγραφίας (GeoNight) είναι ένας διεθνής, ανοιχτός θεσμός που φέρνει κοντά γεωγράφους, ερευνητές άλλων επιστημονικών πεδίων και το ευρύ κοινό, με στόχο τον διάλογο γύρω από τον χώρο, τις πόλεις, το περιβάλλον και τον σύγχρονο κόσμο. Ξεκίνησε το 2017 και από τότε εξελίσσεται σε μια παγκόσμια γιορτή της γεωγραφικής σκέψης, με ζωντανές, συμμετοχικές δράσεις που ενθαρρύνουν την ανταλλαγή ιδεών και οπτικών.Μέχρι τις 4 Απριλίου 2025, η εκδήλωση είχε επισκέψεις/συμμετοχές από 111 χώρες και 1.292 πόλεις παγκοσμίως, αναδεικνύοντας τη δυναμική και τον διεθνή χαρακτήρα του θεσμού. Η ΕΓΕ συμμετέχει με δράσεις από το 2018. 

[περισσότερα](https://www.geonight.net/)

__MINERVA Project (Erasmus+) "MappINg Cultural Heritage. Geosciences VAlue in Higher Education”__
Το έργο __Erasmus+ Minerva__ είναι μια ευρωπαϊκή συνεργασία που στοχεύει στην ενίσχυση της καινοτομίας στην εκπαίδευση μέσα από τη σύνδεση της γεωγραφικής γνώσης, των ψηφιακών εργαλείων και της συμμετοχικής μάθησης. __Σκοπός του έργου είναι η ανάπτυξη καινοτόμων εργαλείων για τη διδασκαλία και τη διαχείριση της Πολιτιστικής Κληρονομιάς με τη χρήση των Γεωεπιστημών__. Μέσα από τη συνεργασία πανεπιστημίων και εκπαιδευτικών φορέων από διαφορετικές χώρες, το Minerva αναπτύσσει εκπαιδευτικό υλικό, μεθοδολογίες και δράσεις που ενθαρρύνουν την κριτική σκέψη, τη δημιουργικότητα και την κατανόηση του χώρου και της πολιτισμικής ποικιλομορφίας, ενισχύοντας τον ρόλο της γεωγραφίας ως γέφυρα μεταξύ επιστήμης, κοινωνίας και εκπαίδευσης.

[περισσότερα](https://minerva-erasmus.com/)
